.. _Introduzione:

**Cosa è Nivola?**
******************

**Nivola** è una piattaforma completamente open source
che semplifica l’utilizzo dei servizi cloud da parte della pubblica amministrazione.
Nivola è realizzata dal **CSI Piemonte** e mette a disposizione potenza di calcolo, storage, rete e database e molto altro. Il risultato è quello di offrire a ogni amministrazione la completa autonomia nella creazione del proprio sistema informativo e nella migrazione delle applicazioni, in assoluta sicurezza. I servizi sono facilmente scalabili, senza spese di licenza e di gestione dell’hardware.  Ogni ente può quindi creare in autonomia il proprio sistema informativo, pagando esclusivamente in base all’utilizzo, attraverso sistemi di rilevazione dei consumi .

**100% Open Source**
--------------------
Nivola è una piattaforma open source di proprietà della pubblica amministrazione che ne controlla l’evoluzione e può pianificarne gli sviluppi futuri. Questa libertà dalle tecnologie di mercato garantisce la stabilità necessaria per costruire un sistema informatico all’avanguardia e senza incorrere in investimenti aggiuntivi dovuti a lock-in tecnologici.
Alla base dello sviluppo di Nivola c’è OpenStack, un insieme di strumenti software open source per creare e gestire servizi di cloud computing, secondo il modello Infrastructure as a Service (IaaS). Nato da un progetto della NASA e di Rackspace, oggi OpenStack è il frutto della collaborazione di migliaia di sviluppatori. Alla community partecipano più di 60.000 membri e oltre 600 aziende da più di 180 paesi nel mondo.
Nivola estende le funzionalità base di OpenStack con servizi e processi specifici per la PA e rilascerà il codice alla community open source, coinvolgendo il mondo della ricerca e le stesse amministrazioni interessate a sostenerne lo sviluppo


**Un data center con la flessibilità di un software**
-----------------------------------------------------
Nivola è l’evoluzione del data center del CSI Piemonte verso il **Software Defined Data Center** (SDDC), secondo il modello che stanno adottando le maggiori organizzazioni IT.
I comuni servizi di elaborazione, storage, database, backup sono configurati come un software, seguendo un approccio basato sulla **virtualizzazione**. L’infrastruttura programmabile si adatta al carico, rispetto agli approcci tradizionali i processi
sono più agili e flessibili; le prestazioni IT sono elevate, efficienti e più economiche.

**Un mondo di servizi semplici e personalizzabili**
---------------------------------------------------
Nivola semplifica l’adozione, l’accesso e l’utilizzo di nuovi servizi applicativi in cloud, indipendentemente dal modello di sourcing scelto dall’amministrazione, sia esso di sviluppo interno, di acquisizione dal mercato o di riuso da altra amministrazione. L’ente ha a disposizione un ampio catalogo di servizi facilmente adattabili alle proprie esigenze, esposti attraverso le Application Program Interfaces (API), un insieme uniforme di funzionalità accessibili via software.
Nivola espone API compatibili con quelle di Amazon Web Services (AWS). Ciò determina un elevato grado di portabilità delle applicazioni e delle automazioni già sviluppate dalle imprese che hanno effettuato investimenti in automazione su AWS.
